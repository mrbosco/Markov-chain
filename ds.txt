Argentinska podmornica koja je nestala u južnom Atlantiku 15. novembra prije nego je izgubila radijski kontakt prijavila je požar na baterijama, saopćila je u ponedjeljak argentinska mornarica. 
Kratki spoj izazvao je dim bez vatre i požar je ugašen, kazao je portparol mornarice Enrike Balbi (Enrique) na konferenciji za novinare emitiranoj uživo na kabelskoj televiziji TN. 
Balbi je odbacio mogućnost napada, ali je upozorio kako je kratki spoj ili požar mogao rapidno smanjiti količinu kisika unutar podmornice ARA San Juan, u kojoj su bila 44 člana posade. 
Argentinska mornarica u nedjelju je odbacila novinske izvještaje o navodnim nepravilnostima s održavanjem podmornice stare više od 30 godina. 
Podmornica ARA San Juan posljednji je put javila svoj položaj u blizini južne argentinske obale, putujući od luke Ushuaia prema bazi u Mar del Plati. 

Međunarodna organizacija Ugovora o sveobuhvatnoj zabrani nuklearnih pokusa (CTBTO) izvijestila je prošle sedmice o eksploziji nedaleko od zaljeva San Jorge, 430 kilometara od obale i 1.300 kilometara južno od Buenos Airesa. 
Članovi porodice posade na vijesti o eksploziji reagirali su optužbama da je mornarica ignorirala tehničke probleme s podmornicom, dok je vlada opovrgla smanjivanje proračuna za odbranu. 
Potraga za podmornicom u međuvremenu se nastavlja.